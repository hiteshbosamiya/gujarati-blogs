---
title: "અર્થસભર ગુજરાતી: ગુજરાતીમાં માતા માટે 'મા' કે 'માં'?"
date: 2023-09-17
---
જ્યારે પણ ગુજરાતીમાં માતા માટે 'મા'ની જગ્યાએ 'માં' કે 'માઁ' વાંચવામાં આવે છે ત્યારે મને કંઇક અજુગતું લાગે છે (હિન્દીમાં માતા માટે 'માઁ' લખાય છે, કદાચ તેના લીધે ગુજરાતીમાં પણ ક્યારેક 'માઁ' શબ્દ નો ઉપયોગ જોવા મળે છે). ગુજરાતીમાં 'માં' નો અર્થ અંદર એવો થાય છે; ગુજરાતી શબ્દકોષ ભગવદ્ગોમંડલમાં 'માં' શબ્દનો અર્થ માતા પણ લખેલ છે તેમ છતાં મને માતા માટે 'મા' શબ્દ વધુ અનુરુપ લાગે છે (તેમજ પહેલા જે કાંઈ થોડું-ઘણું ગુજરાતી સાહિત્ય વાંચ્યું છે તેમાં માતા માટે 'માં' વાંચ્યાનું યાદ નથી), જેથી ગુજરાતીમાં માતા માટે 'માં' નહીં પણ 'મા' લખાવું જોઈએ. "મા તે મા બીજા બધા વગડાના વા" કહેવત સાંભળી હશે, આમાં 'મા' અનુસ્વાર સાથે લખીએ તો આ કહેવત અર્થસભર નહીં લાગે, પ્રાસમેળ પણ નહીં બેસે. તેવીજ રીતે "જય ખોડીયાર મા" લખાવું જોઈએ કે "જય ખોડીયાર માં"? "મા-બાપના આશીર્વાદ" લખાવું જોઇએ કે "માં-બાપના આશીર્વાદ"? તમે જોશો કે 'મા' ઉપર અનુસ્વાર વગર જ આ વાક્યો અર્થસભર લાગશે. અંતે એટલું લખુ કે, અર્થસભર ગુજરાતી માટે માતા માટે 'મા'.<br>
<br>
\- હિતેશ એ. બોસમિયા