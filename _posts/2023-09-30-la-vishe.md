---
title: "અર્થસભર ગુજરાતી: ગુજરાતી મૂળાક્ષર 'ળ' ('la') વિશે"
date: 2023-09-30
---
ગુજરાતીનો 'ળ' મૂળાક્ષર એવો છે કે જેનો સાચો ઉચ્ચાર કરવામાં તકલીફ પડે છે અને મોટાભાગે 'અળ' ઉચ્ચારાય છે - બાળપણને યાદ કરો, "ળ નળનો ળ" ના બદલે આપણે બોલતા "અળ નળનો અળ" (બિચારા 'ળ' અને 'ણ' માટે એક પણ શબ્દ એવો નથી કે જેની શરૂઆત તેનાથી થાય). મને લાગે છે કે 'ળ'ના અટપટા ઉચ્ચારણના કારણે લૌકિક રીતે 'ર' કે 'ડ' ઉચ્ચાર થતો હોવો જોઈએ અને તેની અસર લખતી વખતે પણ જોવા મળે છે, ખાસ કરીને લિપિયાંતરણમાં (in transliteration). પરંતુ 'ળ' ('la') ની જગ્યાએ 'ર' ('ra') કે 'ડ' ('da') લખવાથી કે બોલવાથી ક્યારેક શબ્દ અને અર્થ બદલાય જાય છે, જે નીચેના ઉદાહરણો પરથી સમજાશે:<br>
  &nbsp;&nbsp;કમળ -> કમર -> -<br>
  &nbsp;&nbsp;કળ -> કર (હાથ) ->  કડ (કમર)<br>
  &nbsp;&nbsp;કળવુ -> કરવુ -> કડવુ<br>
  &nbsp;&nbsp;કળશો -> કરશો -> કડશો (ક'ડશો - કરડશો)<br>
  &nbsp;&nbsp;ખળ (ધૂર્ત) -> ખર (ગધેડો) -> ખડ<br>
  &nbsp;&nbsp;ગોળ -> ગોર -> ગોડ (અંગ્રેજી - ભગવાન)<br>
  &nbsp;&nbsp;ચળ -> ચર  -> ચડ<br>
  &nbsp;&nbsp;ચળક -> ચરક -> -<br>
  &nbsp;&nbsp;જળ -> જર (પૈસો, સોનુ) -> જડ<br>
  &nbsp;&nbsp;નળ -> નર -> નડ<br>
  &nbsp;&nbsp;નાળ -> નાર -> નાડ<br>
  &nbsp;&nbsp;ફળ -> ફર -> –<br>
  &nbsp;&nbsp;ફાળ -> ફાર (અંગ્રેજી - દૂર) -> ફાડ<br>
  &nbsp;&nbsp;મળવુ -> મરવુ -> મડવુ (મ'ડવુ - મરડવુ)<br>
  &nbsp;&nbsp;વળ -> વર -> વડ<br>
  &nbsp;&nbsp;વાળ -> વાર  -> વાડ<br>
  &nbsp;&nbsp;વાળી -> -  -> વાડી<br>
  &nbsp;&nbsp;વાળો -> વારો -> વાડો<br>
  &nbsp;&nbsp;હળ -> હર -> હડ<br>
  &nbsp;&nbsp;હળવું -> હરવું  -> -<br>
આપણે 'લ' અને 'ળ' માટે 'la'જ વાપરીએ છીએ, 'ડ' અને 'દ'ના તફાવત માટે અનુક્રમે 'd' અને 'dh' વપરાય છે તેમ 'લ' માટે 'la' અને 'ળ' માટે 'lha' હોત તો? મને લાગે છે કે આમ કરવાથી લ્હાવો (lhavo) જેવા શબ્દો વાંચવામાં મુશ્કેલી થાય એટલે એમ નહીં કર્યું હોય. હા, 'ળ' અને 'લ'નો તફાવત સંદર્ભના આધારે થાય પણ પ્રમાણમાં સરળ (ઉદા. saral) છે. અંતે એટલું લખુ કે 'ળ' માટે 'ર' ('ra') કે 'ડ' ('da') વાપરવાથી અર્થ નો અનર્થ ના થાય તે ખ્યાલ રાખવો.<br>
<br>
\- હિતેશ એ. બોસમિયા