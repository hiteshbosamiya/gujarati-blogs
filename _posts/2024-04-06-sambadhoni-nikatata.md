---
title: "અર્થસભર ગુજરાતી: શબ્દો દ્વારા સંબંધોની નિકટતા"
date: 2024-04-06
---
જ્યારે હું કાકા-કાકી, મામા-મામી, માસા-માસી કે ફુવા-ફઈ માટે અંકલ-આન્ટી શબ્દોનો ઉપયોગ થતો જોઉં છું ત્યારે મને લાગે છે કે શબ્દો દ્વારા સંબંધોને અપાતી વાચા રુંધાય છે (બીજુ એક ઉદાહરણ બ્રધર-ઈન-લૉ લઈ શકાય કે જે સાળા કે બનેવી માટે વાપરવામાં આવે છે). પારિભાષિક શબ્દોને અપનાવીને ભાષાની સમૃદ્ધિ વધતી હોય છે પરંતુ આ પારિભાષિક શબ્દો ભાષાના મૂળભૂત શબ્દો દ્વારા અપાયેલ સમૃદ્ધિને ખોરવતા હોય તો આવા શબ્દોને અપનાવવામાં કાળજી લેવાવી જોઇએ. ચાલો, આપણે આ સંબંધો માટેના શબ્દોની યાદી તાજી કરીએ અને તેના દ્વારા અનુભવાતી નિકટતાને માણીએ.<br>
પિતાના પિતા તે દાદા અને માતાના પિતા તે નાના<br>
પિતાના માતા તે દાદી અને માતાના માતા તે નાની<br>
પિતાના મોટા ભાઈ તે અદા, નાના ભાઈ તે કાકા અને માતાના ભાઈ તે મામા<br>
(અમુક-તમુક વિસ્તારમાં પિતાના મોટાભાઈ માટે દાદા, ભાઈજી, બાપા, મોટાકાકા કે મોટાપપ્પા શબ્દનો ઉપયોગ થાય છે પરંતુ મને અદા શબ્દ વધારે અનુરૂપ હોય તેમ લાગે છે જો કે અમારા કુટુંબમાં પિતાના મોટાભાઈ માટે દાદા અને ખરેખર  દાદા માટે બાપુજી શબ્દ વપરાય છે!)<br>
અદાના પત્ની તે ભાભુ<br>
કાકાના પત્ની તે કાકી<br>
મામાના પત્ની તે મામી<br>
પિતાના બહેન તે ફઈ અને માતાના બહેન તે માસી<br>
ફઈના પતિ તે ફુવા<br>
માસીના પતિ તે માસા<br>
<br>
પતિના મોટા ભાઈ તે જેઠ<br>
પતિના નાના ભાઈ તે દેર<br>
પતિના બહેન તે નણંદ<br>
જેઠના પત્ની તે જેઠાણી<br>
દેરના પત્ની તે દેરાણી<br>
નણંદના પતિ તે નણદોઈ<br>
<br>
ભાઈના પત્ની તે ભાભી<br>
બહેનના પતિ તે બનેવી<br>
<br>
પત્નીના ભાઈ તે સાળા,  નાના બહેન તે સાળી અને મોટા બહેન તે પાટલાસાસુ<br>
સાળાના પત્ની તે સાળાવેલી<br>
~~સાળીના~~ સાળી/પાટલાસાસુના<sup>[[1](#change)]</sup> પતિ તે સાઢુભાઈ<br>
<br>
પતિ કે પત્નીના સંબંધનો ઉલ્લેખ 'જી' લગાવીને કરવામાં આવે છે:<br>
પતિ કે પત્નીના કાકા તે કાકાજી<br>
પતિ કે પત્નીના કાકી તે કાકીજી<br>
(અદાજી કે ભાભુજી કહેવાતુ સાંભળવા મળ્યુ નથી)<br>
પતિ કે પત્નીના મામા તે મામાજી<br>
પતિ કે પત્નીના મામી તે મામીજી<br>
પતિ કે પત્નીના ફઈ તે ફઈજી<br>
પતિ કે પત્નીના ફુવા તે ફુવાજી<br>
પતિ કે પત્નીના માસી તે માસીજી<br>
પતિ કે પત્નીના માસા તે માસાજી<br>
<br>
આપણા બાપ-દાદાના વખતમાં માતાને 'બા' અને પિતાને 'બાપુજી' એમ સંબોધિત કરવામાં આવતું પણ આપણે અંગ્રેજીમાંથી મમ્મી અને પપ્પા અપનાવ્યું તેથી અમુક જગ્યાએ દાદીના બદલે બા અને દાદાના બદલે બાપુજી શબ્દનો ઉપયોગ થવા લાગ્યો છે. આ રીતે બા અને બાપુજી શબ્દોને બઢતી મળી છે!<br>
<br>
સંબંધોની નિકટતા પ્રસ્થાપિત કરતો આટલો સરસ શબ્દવૈભવ માણીને અંતે એટલું લખુ કે, અર્થસભર ગુજરાતી શબ્દો સાચવીને પારિભાષિક શબ્દો અપનાવી ભાષાની સમૃદ્ધિ વધારીએ.<br>
<br>
\- હિતેશ એ. બોસમિયા<br>
<a name="change"></a>[1] સુધારો તા. ૭/૪/૨୦૨૪